La mormântul lui Aron Pumnul

Îmbracă-te în doliu, frumoasă Bucovină, 
Cu cipru verde-ncinge antică fruntea ta; 
C-acuma din pleiada-ți auroasă și senină 
Se stinse un luceafăr, se stinse o lumină, 
Se stinse-o dalbă stea!

Metalica, vibrânda a clopotelor jale 
Vuiește în cadență și sună întristat; 
Căci ah! geni ul mare al deșteptării tale 
Păși, se duse-acuma pe-a nemuririi cale 
Și-n urmă-i ne-a lăsat!

Te-ai dus, te-ai dus din lume, o! geniu nalt și mare, 
Colò unde te-așteaptă toți îngerii în cor, 
Ce-ntoană tainic, dulce a sferelor cântare 
Și-ți împletesc ghirlande, cununi mirositoare, 
Cununi de albe flori!

Te plânge Bucovina, te plânge-n voce tare, 
Te plânge-n tânguire și locul tău natal; 
Căci umbra ta măreață în falnica-i zburare 
O urmă-ncet cu ochiul în tristă lăcrimare 
Ce-i simț nați onal!

Urmeze încă-n cale-ți și lacrima duioasă, 
Ce junii toți o varsă pe trist mormântul tău, 
Urmeze-ți ea prin zboru-ți în cânturi tânguioasĕ, 
În cânturi răsunânde, suspine-armonioasĕ, 
Colò, în Eliseu!

