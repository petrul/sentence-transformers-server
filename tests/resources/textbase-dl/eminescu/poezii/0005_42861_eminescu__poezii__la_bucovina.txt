La Bucovina 

N-oi uita vreodată, dulce Bucovină, 
Geniu-ți romantic, munții în lumină, 
 Văile în flori, 
Rîuri resăltînde printre stînce nante, 
Apele lucinde-n dalbe diamante 
 Peste cîmpii-n zori.

Ale sorții mele plîngeri și surîse, 
Îngînate-n cînturi, îngînate-n vise 
 Tainic și ușor, 
Toate-mi trec prin gîndu-mi, trec pe dinainte, 
Inima mi-o fură și cu dulci cuvinte 
 Îmi șoptesc de dor.

Numai lîngă sînu-ți geniile rele, 
Care îmi descîntă firul vieții mele, 
 Parcă dormita; 
Mă lăsară-n pace, ca să cînt în lume, 
Să-mi visez o soartă mîndră de-al meu nume 
 Și de steaua mea.

Cînd pe bolta brună tremură Selene, 
Cu un pas melodic, cu un pas alene 
 Lin în calea sa, 
Eol pe-a sa arpă blînd răsunătoare 
 Cînt-a nopții dulce, mistică cîntare, 
 Cînt din Valhala.

Atunci ca și silful, ce n-adoarme-n pace, 
Inima îmi bate, bate, și nu tace, 
 Tremură ușor, 
În fantazii mîndre ea își face cale, 
Peste munți cu codri, peste deal și vale 
 Mînă al ei dor.

Mînă doru-i tainic colo, înspre tine, 
Ochiul îmi sclipește, genele-mi sunt pline, 
 Inima mi-e grea; 
Astfel, totdeauna cînd gîndesc la tine, 
Sufletul mi-apasă nouri de suspine, 
 Bucovina mea!

