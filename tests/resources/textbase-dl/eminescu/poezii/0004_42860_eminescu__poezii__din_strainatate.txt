Din străinătate

Cînd tot se-nveselește, cînd toți aci se-ncîntă, 
Cînd toți își au plăcerea și zile fără nori, 
Un suflet numai plînge, în doru-i se avîntă 
L-a patriei dulci plaiuri, la cîmpii-i rîzători. 

Și inima aceea, ce geme de durere, 
Și sufletul acela, ce cîntă amorțit, 
E inima mea tristă, ce n-are mîngîiere, 
E sufletu-mi, ce arde de dor nemărginit. 

Aș vrea să văd acuma natala mea vîlcioară 
Scăldată în cristalul pîrăului de-argint, 
Să văd ce eu atîta iubeam odinioară 
A codrului tenebră, poetic labirint; 

Să mai salut o dată colibele din vale, 
Dorminde cu un aer de pace, liniștiri, 
Ce respirau în taină plăceri mai naturale, 
Visări misterioase, poetice șoptiri. 

Aș vrea să am o casă tăcută, mitutică, 
În valea mea natală, ce undula în flori, 
Să tot privesc la munte în sus cum se ridică, 
Pierzîndu-și a sa frunte în negură și nori. 

Să mai privese o dată cîmpia-nfloritoare, 
Ce zilele-mi copile și albe le-a țesut, 
Ce auzi odată copila-mi murmurare, 
Ce jocurile-mi june, zburdarea mi-a văzut. 

Melodica șoptire a rîului, ce geme, 
Concertul, ce-l întoană al păsărilor cor, 
Cîntarea în cadență a frunzelor, ce freme, 
Născur-acolo-n mine șoptiri de-un gingaș dor. 

Da! Da! Aș fi ferice de-aș fi încă o dată 
 În patria-mi iubită, în locul meu natal, 
Să pot a binezice cu mintea-nflăcărată 
Visările juniei, visări de-un ideal. 

Chiar moartea, ce răspînde teroare-n omenire, 
Prin vinele vibrînde ghețoasele-i fiori, 
Acolo m-ar adoarme în dulce liniștire, 
În visuri fericite m-ar duce către nori.

