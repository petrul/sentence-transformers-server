O călărire în zori

A nopții gigantică umbră ușoară, 
 Purtată de vînt, 
Se-ncovoie tainic, se leagănă, zboară 
 Din aripi bătînd.

Roz-alb-auroră, cu bucle de aur 
 Sclipinde-n rubin, 
Revarsă din ochii-i de lacrimi tezaur 
 Pe-al florilor sîn;

Răspînde suflarea narciselor albe 
 Balsamu-i divin, 
Și Chloris din roze își pune la salbe 
 Pe fruntea-i de crin;

Iar rîul suspină de blînda-i durere 
 Poetic murmur, 
Pe-oglinda-i de unde răsfrînge-n tăcere 
 Fantastic purpur;

Și pasărea cîntă suspine-imitîndă 
 Un cîntec de-amor, 
Ecou-i răspunde cu vocea-i vuindă 
 La plînsu-i de dor.

Pe cîmp se văd două ființe ușoare 
 Săltînde pe-un cal, 
Pe care le-ncinge de flutură-n boare 
 Subțire voal;

Ca Eol, ce zboară prin valuri și țipă, 
 Fugarul ușor 
Nechează, s-aruncă de spintecă-n pripă 
 Al negurei flor,

O dalbă fecioară adoarme pe sînul 
  De-un june frumos, 
Astfel cum dormită oftarea, suspinul 
 În cîntul duios;

Iar talia-i naltă, gingașă, subțire 
 Se mlădie-n vînt, 
Și negrele-i bucle ondoală-n zefire, 
 Sclipesc fluturînd.

I-adoarme pe sînu-i, se leagănă-n brate 
 În tandre visări; 
Pe cînd ca profume pe blînda ei față 
 Plutesc sărutări.

Iar aeru-n munte, în vale vibrează 
 De tainici oftări; 
Căci junele astfel din pieptu-i oftează 
 În dalbe cîntări:

„Ah! ascultă, mîndruliță, 
 Drăguliță, 
Șoapta-mi blîndă de amor, 
Să-ți cînt dulce, dulce tainic, 
 Cîntul jalnic 
Ce-ți cîntam adeseori. 

De-ai fi, dragă, zefir dulce, 
 Care duce 
Cu-al său murmur frunze, flori, 
Aș fi frunză, aș fi floare, 
 Aș zburare 
Pe-al tău sîn gemînd de dor; 

De-ai fi noapte, -aș fi lumină, 
 Blîndă, lină, 
Te-aș cuprinde c-un suspin 
Și în nunta de iubire, 
 În unire, 
Naște-am zorii de rubin;

De-aș fi, mîndra, rîușorul, 
 Care dorul 
 Și-l confie cîmpului, 
 Ți-aș spăla c-o sărutare, 
 Murmurare, 
 Crinii albi ai sînului!“

 Ca Eol, ce zboară prin valurî și țipă, 
 Fugarul ușor 
Nechează, s-aruncă de spintecă-n pripă 
 Al negurei flor;

 Vergina îl strînge pe-amantu-i mai tare 
 La sînu-i de crin, 
Și fața-și ascunde l-a lui sărutare 
 În păr ebenin.

 Iar Eco își rîde de blîndele plîngeri, 
 De junii amanți, 
Și rîul repetă ca cîntul de îngeri 
 În repede danț:

 „De-aș fi, mîndră, rîușorul, 
 Care dorul 
 Și-l confie cîmpului, 
 Ti-aș spăla c-o sărutare, 
 Murmurare, 
 Crinii albi ai sînului!“

