Vezi tu vulturul... 

Vezi tu vulturul falnic, o! scumpa mea iubită, 
Cum saltă, se ridică și zboară către nori? 
Așa sufletu-mi vesel în fața ta slăvită 
Se-nalță cătră ceruri, plutind în dulci fiori. 

Vezi pintr-a nopții stele ce rază luminoasă 
Revarsă-n a sa cale luceafărul ceresc? 
Așa când vii, iubito, cu inima voioasă, 
De gingașă simțire așa ochii-mi lucesc! 

Auzi tu glasul tainic ce cântă-n miez de noapte 
Și prin văzduh plutește cu-a florilor miros? 
Așa răsună-n mine melodioase șoapte 
Când sufletu-mi te simte, îngerul meu frumos! 

Căci vulturului cerul a dat aripi' să zboare, 
Și stelelor lumină, și nopților suspin, 
Iar ție ți-a dat farmec, plăceri încântătoare. 
Și mie mi-a dat suflet ca ție să-l închin!

1845. — Blânzi.